# Smrt krásných srnců

(v rámci knihy Fialový poustevník)

Ota Pavel

Mladá fronta, 1977

## O autorovi

Ota Pavel, původním jménem Otto Popper, byl prozaik a novinář.

Ota Pavel se narodil ve smíšené židovské rodině obchodního cestujícího. Mládí prožil v Buštěhradu, kam se rodina z existenčních a rasových důvodů přestěhovala. Jeho otec, Leo Popper, měl židovské předky, matka árijské. Otto měl ještě dva starší bratry, Huga a Jiřího. Z Popperových se stali Pavlovi až v roce 1956, když důsledky svého původu už měli z velké části za sebou.

Obecnou školu vychodil Ota pavel ještě v Praze, měšťanku v Buštěhradu, kde rodina žila v dědečkově domku. Tady se pod otcovým vlivem vytvářel vztah Oty Pavla k přírodě, k rybaření, ke sportu i k rodné zemi. Po odchodu otce a obou bratrů do koncentračního tábora nastoupil Ota Pavel jako učeň do kladenských dolů.

Po 2. světové válce se celá rodina šťastně setkala a vrátila se do Prahy. Ota Pavel si doplnil vzdělání na dvouleté obchodní škole souběžně se studiem jazyků.

S pomocí rozhlasového zpravodaje A. Lustiga, přítele rodiny, dostal Ota Pavel místo ve zpravodajské a sportovní redakci rozhlasu, kde byl až do roku 1956. Pomohlo mu i to, že sám byl aktivním sportovcem v hokejovém družstvu A.C.Sparta. Krátce pak pracoval jako sportovní redaktor v časopisech Stadion a Československý voják. Studoval střední školu pro pracující a v roce 1960 maturoval.

V roce 1964, na Zimních olympijských hrách v Innsbrucku, se u Oty Pavla projevila vážná duševní choroba a ta ho roku 1966 natrvalo vyřadila z práce. Odešel do invalidního důchodu, ale i přes časté pobyty v nemocnici nepřestával literárně tvořit.

### Dílo Oty Pavla

Ota Pavel byl osobitý prozaik, jehož dílo se dělí na dvě tematicky odlišné oblasti, ale umělecky je podivuhodně jednotné a bývá označováno jako žurnalistická beletrie.

#### Próza:

Autor byl znám především jako sportovní novinář. Své reportáže a povídky shrnul do pěti knížek, které zaujaly jeho přístupem ke sportu. Nejde mu jen o rekordy a úspěch, ale vedle fyzických dovedností zkoumá povahovou a mravní kvalitu člověka.

- **Dukla mezi mrakodrapy** - 1964, s vrcholem o turnaji v New Yorku v roce 1962

- **Plná bedna šampaňského** - 1967

- **Pohár od Pánaboha** - 1971

- **Syn celerového krále** - 1972

- **Pohádka o Raškovi** - 1974

Velkou pozornost vzbudily Pavlovy autobiografické vzpomínkové prózy, ve kterých vypráví o svém dětství a dospívání, o životních osudech svého otce, velkého snílka a dobrodruha, o krásách krajiny kolem Berounky.

- **Jak jsem potkal ryby** - vydáno posmrtně 1974

- **Smrt krásných srnců** - 1971, sbírka humorně laděných vzpomínkových próz, jejichž ústřední postavou je Pavlův tatínek. V přibližně chronologickém sledu zachycuje soubor příběhy z autorova rodinného proastředí, v němž dominuje postava tatínka - velkého snílka a malého dobrodruha. První vydání obsahovalo osm povídek.

*(převzato z webu spisovatele.cz)*

## Obsah díla

|||
|-------------------|------|
|Literární druh|epika|
|Literární žánr|sbírka sedmi povídek|
|Čas a místo děje|Čechy v období první republiky, protektorátu a také krátce po válce|

### Postavy

- **Leo Popper** - autorův otec, obchodník s vysavači a ledničkami ve firmě Elektrolux, milovník rybaření a přírody, žid

- **Hermína Popperová** - autorova matka, trpělivá, snáší otcovy výstřelky, starostlivá

- **Karel Prošek** - otcův přítel, pytlák, vlastní chalupu, kam autorova rodina často jezdila, má psa Holana

- **Otto Popper** - autor a zároveň vypravěč prostřednictvím ich-formy

### Hlavní téma a motivy

V autobiografických povídkách autor zachycuje, jak se jeho rodina vypořádávala s válkou, ale také zde popisuje otcův vztah k přírodě a časté komické situace vzniklé jeho počínáním.

### Kompozice a jazykové prostředky

Dílo je sbírkou sedmi povídek s chronologickou kompozicí, ve kterých jsou využity poměrně podrobné popisy a líčení přírody.

Autor zde používá kromě spisovné češtiny také hovorovou, místy lze najít také citově zabarvené výrazy, cizí slova a nářečí.

### Děj

#### Nejdražší ve střední Evropě

Kratičká povídka popisující otcův sen o pořízení rybníka, která zároveň seznamuje čtenáře s otcovým charakterem. Jednou za ním přijde doktor Václavík, který mu nabízí rybník k prodeji, a pozve ho, aby si rybník osobně prohlédnul. Otec přijíždí, rybník si zasněně prohlíží, doktor vytáhne žemli a krmí obrovského kapra.

Otec tedy rybník kupuje, ovšem při výlovu zjistí, že ten kapr, kterého doktor krmil, byl jediný v celém rybníku a že na tom nakonec strašně prodělal.

Když si u něj tedy chce doktor koupit ledničku, neváhá a po jeho výběru mu nechá poslat nefunkční starou lednici bez vnitřku upravenou tak, aby vypadala jako nová. A když mu Václavík volá, že mu poslal špatnou nefungující lednici, otec odvětí, že jeho rybník taky neměl vnitřek a jinak vypadal moc hezky.  

#### Smrt krásných srnců

Na začátku povídky se seznamujeme s místem, kam Popperovi jezdili na chalupu a jak k tomu místu přišli. Také je zde popsána postava Karla Prošky, jeho pes Holan a pytlácké praktiky, které provozoval a díky nimž měli často na chalupě srnčí. Kromě toho je vylíčeno několik příhod, které Prošek s Holanem zažili.

Následně se povídka přesouvá do období protektorátu a chvíle, kdy mají Ottovi dva starší sourozenci odjet do koncentračního tábora. Otec jim chce předtím dát pořádně najíst, a tak se tajně vydává na chalupu za Proškem, kde chce nachytat úhoře a ty pak směnit v blízké vesnici za maso.

Jak dny ubíhají, otec stále žádného úhoře ještě nechytil a tak se Proška zeptá, jestli by pro něj nechytil srnce. Ten vzhledem k tomu, co by mu za to hrozilo, odmítá, ale otec se přesto ptá, jestli by mu nepůjčil Holana.

Spolu s ním následně srnce chytí, ale je vyrušen několika cizinci, kteří následně srnce začnou zpracovávat pro sebe. Otec spolu s Proškem se vracejí, předstírají, že jsou myslivci, a cizince tak odeženou.

Povídka končí tím, že se po válce Ottovi bratři vrátí domů oba živí, dost možná i kvůli tomu srnci, kterého pro ně otec chytil.

#### Kapři pro Wehrmacht

Otcův rybník je v zimě po začátku okupace zkonfiskován. Následně otce povolají do koncentračního tábora, přičemž noc předtím, než má odjet, se rozhodne vysekat díru do rybníka, vylovit všechny kapry a zaopatřit tak svoji rodinu, která je pak mohla směňovat za jídlo.

Povídka končí výlovem rybníka na příkaz wehrmachtu a zjištěním, že v rybníce už žádní kapři nejsou.

Kromě jiného je zde popsána zkušenost rodiny s gestapem a je zde i krátká zmínka o událostech v Lidicích, které se nacházely nedaleko Buštěhradu (kde se rodina nacházela).


### Ohodnocení

Kniha se mi líbila, povídky byly čtivé a díky tomu, že vycházely z autorovy vlastní zkušenosti, působily věrně a velmi zajímavě.
