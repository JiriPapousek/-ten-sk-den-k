# Maryša

Alois a Vilém Mrštíkovi

Artur 2011

## O autorech

### Vilém Mrštík

Vilém Mrštík (14. května 1863 Jimramov – 2. března 1912 Diváky) byl prozaik, dramatik, literární kritik a překladatel. Narodil se jako druhý ze čtyř synů jihomoravského ševce. Jeho bratrem byl Alois Mrštík, rovněž spisovatel. Část dětství prožil Vilém Mrštík v Ostrovačicích u Brna, kam se rodina přestěhovala. V Brně vychodil gymnázium. V letech 1884 - 90 žil v Praze, kde chtěl studovat malířství. Z existenčních důvodů svůj záměr neuskutečnil. Začal studovat práva, po roce studium ukončil a věnoval se literatuře.

Pro tísnivé existenční podmínky se Vilém Mrštík v roce 1892 přestěhoval k bratrovi Aloisovi do Divák, kam za nimi jezdili mnozí čeští a moravští umělci. V roce 1904 se oženil s Boženou Pacasovou z Olomouce (byla též literárně činná). Ale ani sňatek, uzavřený tak trochu z rozumu, už nemohl vnést klid do jeho stále větší „rozervanosti“ a nemohl zabránit stále se stupňující podezíravosti, stihomamu a uzavírání se do sebe. Vilém Mrštík dlouhodobou duševní krizi ukončil sebevraždou.

Vilém Mrštík publikoval v Rozhledech, Lumíru, Zlaté Praze, Národních listech, České revue a Moravskoslezské revue. Spolupracoval s F. X. Šaldou, přispíval do časopisů jako literární a divadelní kritik. Jako novinář a publicista prosazoval naturalismus É. Zoly a na jeho tvorbu působil i ruský kritický realismus. V roce 1895 podepsal manifest České moderny. Věnoval se také překladatelství, především z ruštiny a francouzštiny. Přeložil díla L. N. Tolstého, N. V. Gogola, I. A. Gončarova, É. Zoly, G. de Maupassanta. Vilém Mrštík také vedl dlouholetou polemickou kampaň za záchranu pražských památek v asanačních pásmech.

Napsal romány Santa Lucia a Pohádka máje, povídkové cykly Stíny, Obrázky, Babbeta, Verunka a drobné povídky, Kniha cest, Zlatá nit, lyrickou prózu Bavlníkovy ženy a jiné povídky (spolu s bratrem Aloisem), a nedokončený román Zumři. Podílel se také na Aloisově románové kronice Rok na vsi. Dále napsal dramata Paní Urbanová, Maryša (spolu s bratrem Aloisem), Anežka (spolu se manželkou Boženou) a publicistické stati Bestia triumphans (kritika nekulturních zásahů a ničení stavebních památek), Moje sny, Cesta do Ruska.

### Alois Mrštík

Alois Mrštík (14. října 1861, Jimramov – 24. února 1925, Brno) byl prozaik a dramatik, autor venkovské prózy. Alois vystudoval reálku a učitelský ústav. Učitelskou praxi zahájil na Slovensku, brzy se však vrátil na Moravu, kde působil jako podučitel. Učil v Lískovci, Rakvicích, Hrušovanech, Těšanech a od roku 1889 byl správcem jednotřídky v Divákách. V roce 1901 se zde oženil s Marií Bezděkovou z Kobylí a bratr Vilém zde koupil domek. Alois zemřel ve věku 64 let na následky tyfové epidemie, která v Divákách vypukla v důsledku používání kontaminované vody z obecní studny.

Alois Mrštík do literatury vstoupil drobnými prózami. Přispíval převážně do řady moravských literárních časopisů, ale také do Zlaté Prahy, Lumíru, Světozoru aj. Hlavním tématem děl Aloise Mrštíka byl život na Moravském Slovácku. Ve svých žánrových obrázcích zachytil svébytné prostředí, typy vesničanů, osobité figurky spolu s kritickým pohledem na sociální a mravní rozpory. Alois Mrštík se také věnoval osvětě.

Napsal povídky Dobré duše, Bavlníkovy ženy a jiné povídky (společně s Vilémem), Hore Váhom, Nit stříbrná, Obrazy z Tater, Idyla celoročního života. Především ale spolu s Vilémem napsal rozsáhlou románovou kroniku Rok na vsi a roku 1894 vrcholné české realistické drama Maryša.
Oba bratři povýšili úroveň moravské literární tvorby na srovnatelnou evropskou úroveň.

*(Převzato z http://www.divadlokomedie.eu)*

## Obsah díla
|||
|-------------------|------|
|Literární druh|epika|
|Literární žánr|drama, tragédie|

### Čas a místo děje

- **I. jednání** - náves v říjnu roku 1866

- **II. jednání** - světnice u Lízalů, krátce po I. jednání

- **III. jednání** - hospoda, léto o dva roky později

- **IV. jednání** - světnice u Vávry

- **V. jednání** - kuchyně u Vávry

### Postavy

- **Maryša** - statečná vesnická dívka, miluje Francka, nakonec je pod nátlakem rodičů a zbytku vesnice donucena ke sňatku s Vávrou - nakonec zahořkne

- **Lízal** - lakomý, vychytralý, přesto není jednorozměrný - později projevuje lítost nad sňatkem

- **Vávra** - mlynář, vdovec se třemi dětmi, vypočítavý, násilnické sklony, také není jednorozměrný

- **Francek** - chudý, prudký, výbušný, bezhlavě zamilovaný, sleduje svůj zájem

- všechny mužské postavy v díle často jednají furiantsky a velmi sobecky

### Hlavní téma a motivy

Hlavním tématem Maryši je domluvený sňatek bez lásky, toto téma je ještě posíleno přítomností Francka. Dále jsou zde viditelné sociální rozpory mezi generacemi, drama dobře vykresluje postavení žen v tehdejší společnosti a popisuje rozpor mezi city a dodržením společenské normy.

### Kompozice a jazykové prostředky

Drama je členěno do pěti jednání, která odpovídají schématu klasické tragédie. Autoři v něm využívají smyšleného nářečí (zahrnujícího prvky slováckého a hanáckého nářečí), které má podpořit vesnickou atmosféru.

### Děj

#### I. jednání

Lízal a Vávra se domlouvají na sňatku, dohadují se o výši věna. Vávra potřebuje peníze kvůli dluhům a Lízal je lakomý s tím, že se odkazuje na špatnou zkušenost se svým synem Josefem potom, co mu dal půllán. Francek je naverbovaný do vojska a loučí se s Maryšou, přestože tomu Lízal s Lízalkou brání.

#### II. jednání

Maryša se dozvídá, že se má provdat za Vávru, ale odmítá s tím, že je starý a byl zlý na svou zesnulou ženu. Většina lidí z jejího okolí na ni tlačí a snaží se ji k tomu přemluvit, až nakonec povolí.

#### III. jednání

Odehrává se o tři roky později, Francek přichází do hospody, dozvídá se o tom, že je Maryša vdaná za Vávru, načež ji potkává. Lízal, který tam také sedí, lituje toho, jak byl slepý, protože vidí, že se Vávra k jeho dceři nechová dobře a někdy ji i bije. Dostane od posla zprávu, že ho Vávra žaluje kvůli nezaplacenému věnu. S ním se také potkává a pohádají se. Nakonec se Vávra vidí s Franckem.

#### IV. jednání

K Maryši do Vávrova mlýnu přichází Francek s návrhem, aby společně utekli do Brna. Ta ale odmítá, protože chce být počestnou dcerou a věrnou ženou. Poté se s ní rozloučí s tím, že na ni bude čekat u splavu, kdyby si to rozmyslela. Přichází Vávra, který viděl Francka odcházet z mlýna, bere pušku a jde ho zastřelit, což se mu nepodaří.

#### V. jednání

Maryša nachystá ráno Vávrovi otrávené kafe, při jeho pití se s ní ale chce udobřit a ukazuje svou lepší stránku. Po jeho smrti se k místu seběhne celá vesnice a Maryša se k činu přiznává.

## Ohodnocení

Maryša je čtivá a poměrně zajímavá, i když samotné téma není nijak originální a objevuje se v celé řadě jiných děl. Je to ale vcelku dobré drama a při dobrém zpracování se i dnes může jednat o kvalitní inscenaci.
